#/ /bla ma dam pa dpal ldan tshul khrims pa'i rnam thar bzhugs/// /bla ma dam pa'i zhabs la spyi bos gus pas phyag 'tshal lo/ /rje btsun dam pa dpal ldan tshul khrims pa zhes
mtshan yongs su grags pa 'di 'khrungs yul ni/ 'bring mtshams mungs zangs kyi 'bras khud sgang skya zhes bya bar/ yab bla ma dar ma rgyal mtshan/ yum rin chen skyong zhes
bya ba'i sras gcig po yin/ chung ngu nas 'khor ba la skyo shas che zhing bla ma'i tshul 'dzin pa cig yod pas/ yab kyi bu slob kun gyis phyag 'tshal ba dang / bla ma bu
chung ba zhes grags pa byung / dgung lo bzhi pa'i dus su yab las kye rdor dang phyag rdor gyi dbang gsan/ klog yig kyang brda bstan pa tsam gyis mkhyen no/ /dgung lo brgyad
pa'i dus su yab grongs nas/ bu slob dang nye tshan kun gyis yab kyi dgon pa dbu ri zhes bya ba yod pa der bzhugs nas yab kyi gdan sa byed dgos zer ba byung na'ang / yul
du bzhugs pa la ye mi dgyes par rab tu byung ba cig mdzad par dgongs te/ yum gcig cing yab mi gcig pa'i phu bo bla ma rgyal rin pa bya ba cig yod pa la/ nga btsun pa byed
ces yang nas yang du bsnyad pas/ kho na re/ btsun pa byed na sa skya na jo gdan tshogs pa bzhugs zer bas der byas pa drag gsungs nas/ sa skyar yab kyi gshegs brdzongs
kyi sku skal sgrub pa dang btsun pa byed pa la byon te/ lha khang chen mor dge 'dun sgang pa'i tshogs pa bzhugs

'dug pas de'i mkhan po don grub dpal ba'i drung du rab tu byung nas mtshan yang dpal ldan tshul khrims zhes bya bar btags so/ /mkhan po de nyid las 'dul ba mdo rtsa/ so sor
thar pa ka ri ka lnga bcu pa la sogs pa gsan no/ /dgung lo bcu gcig pa la chos rje ri khrod pa dang mjal nas phyag rgya chen po lhan cig skyes sbyor gsan pas mos gus tshad
med pa skyes te/ bla ma 'di nga'i tshe snga ma nas kyi bla ma cig ye yin da 'di'i rjes la 'gro dgos bsams te/ phu bo la byas pas/ khong gi bla ma la zhus pas bla ma yang
shin tu mnyes te/ 'di la nga'i bu byed do gsungs nas chag phyir byon/ dpal kye rdo rje'i rdul tshon du dbang bskur ba zhus/ de nas res cig sa skyar bzhugs te rgyud gsum
la gzigs rtog mdzad/ chos rje pa brag phug tu byon rjes su chos rje pa'i zhal tas brag phug tu shog gsung pa byung nas/ brag phug tu phyin nas chos rje pa dang mjal bas/
da khyod dgon pa 'dir bsdad/ sgom chen cig byas pa drag gsungs nas/ gsung ngag rin po che lam 'bras bu dang bcas pa yongs su rdzogs par gnang ste/ brag phug gi dgon pa
byings po'i mthor ba cig tu spyil po cig mdzad nas lo drug gi bar du sgrub pa mdzad pas nyams dang ting nge 'dzin bsam gyis mi khyab pa 'khrungs/ bla ma'i gsung nas khyod
la sgom dga' mo cig skyes 'dug /sgom chen pa pher ba 'dug gsungs nas gegs sel la sogs pa'i gdams ngag thun mong ma yin pa rnams kyang yongs su rdzogs pa gnang / gzhan yang
sbyor drug la sogs pa'i khrid ka mang po dang / bde mchog lo nag dril gsum gyi dbang la sogs pa bde mchog gi skor yongs su rdzogs pa dang / gzhan yang 'jigs byed/ gshed
dmar/ gsang 'dus/ sgrol ma la sogs pa'i dbang dang / chos skyong che chung gi rjes gnang la sogs pa yongs su rdzogs par gnang / de nas khyod sgom gsha' ma cig

byed na mdo rgyud kyi pusti bslab dgos pas rgyud gsum 'di rang re brag phug pa'i pha chos yin pas slobs/ ngas bshad kyis gsungs nas gsungs pas lo phyed dang gnyis tsam nas
yongs su rdzogs te/ mdor na brag phug pa nas brgyud pa'i bka' lung man ngag byin rlabs la sogs pa chos rje nyid la bzhugs pa thams cad bum pa gang byo'i tshul du rdzogs par
gnang ste/ dgung lo bcu gsum pa nas nyi shu rtsa gnyis kyi bar du na bza' brag phug tu bzhugs so/ /nyi shu rtsa gcig pa la chos rje bla ma dam pa'i drung nas mkhan po
zhus/ chos rje ri khrod pa slob dpon/ drung dkon mchog rgyal ba gsang ste ston pa/ 'dul chung mkhan po rgyal bzang bas grib tshod mdzad de/ dad pa'i dge 'dun bcu phrag lhag
gcig gi dbus su/ na bza' brag phug gi gzims khang du bsnyen par rdzogs par mdzad do/ /dgung lo rtsa gsum pa la byang chub rdzong du byon nas lo gsum gyi bar du sgrub par
mdzad/ dgung lo nyi shu rtsa drug pa la/ chos rje'i gsung gis gong ma'i phyag dpe thugs dam/ lha rten 'di pa zung la gzims khang 'di la chos rje pa thugs zhen chen po
mdzad/ dge sbyor 'phel po 'ong ba'i gnas yin pas/ nyid kyis nga ji ltar byed pa bzhin gyis la bla ma gyis/ dge slong rin rgyal gyis nye gnas gyis la sgrub pa la nan tan du
gyis gsungs/ de nas chos rje ri khrod pa gnas de nyid du zhi bar gshegs/ de rjes gshegs brdzongs dang / nang rten la sogs pa thugs dgongs rdzogs pa'i thabs rnams legs par
mdzad nas zhal ta bzhin byang chub rdzong du thugs dam kho na la bzhugs pas nyams rtogs shin tu 'phel ba byung gsungs/ dgung lo sum cu so bzhi pa'i dus su/ zha lu ri phug
tu bu ston rin po che'i drung du byon nas/ yo ga'i skor gyi dbang dang / gshed dmar gsang 'dus la sogs pa'i dbang bka' mang po dang / gsang 'dus rim lnga/ shin tu spros
med la sogs pa

rdzogs rim gyi man ngag mang po gnang / thugs rjes shin tu 'dzin par byung gsungs/ de nas yang skabs shig la shangs kyi dkar po brag pa mkhas grub rin chen seng ge'i drung
du byon te/ lo gsum gyi bar du bzhugs nas mkhas grub rin chen seng ge pas chos rje nyan chen pa'i drung du gsan pa'i gsung ngag rin po che'i bka' lung man ngag dang bcas
pa yongs su rdzogs par gsan cing / bla ma yang shin tu mnyes shing thugs la 'dogs par byung gsung / yang skabs shin tu chos rje ba lung pa las ni gu chos drug sogs shangs
pa bka' rgyud kyi chos skor yongs su rdzogs pa gsan pas thugs dam bzang po 'khrungs/ bla ma'i gsung gis do nub rmi lam zung la/ nged kyi gzims khang gi nang ya gi ltos dang
gsungs/ rmi lam bzung nas bltas pas gzims khang gi nang zhal ba dmar po byas pa dbyibs dang chags tshul 'di 'dra cig gda' zhus pas/ skor re 'dug gis gsungs nas bla ma
yang mnyes/ mkhas grub chos rje'i thugs dam mgon po'i gtor dbang mdzad dus gtor ma la 'dzug pa'i mgon po'i thang sku chung ngu byin rlabs can cig yod pa yang gnang ngo /
/dgung lo nyer drug pa khyi lo la/ chos rje dpal ldan bla ma dam pa'i drung du byon te/ de nas bzung ste/ chos rje bde bar ma gshegs kyi bar lo bcu bdun gyi bar du chag
phyir 'brangs te/ chos rje la mnga' ba'i bka' lung man ngag yongs su rdzogs par gsan pa ni/ gsung ngag rin po che lam 'bras bu dang bcas pa'i bka' lung man ngag rnams ma
lus par gsan te/ nyams len dang / lag len dang / yig cha'i lung phran tshegs mthar thug pa yang ma lus par gsan cing thugs su chud par mdzad pa yin no/ /gzhan yang lam skor
lhag ma rnams kyi khrid dang byin rlabs dpe lung gi bar du yongs su rdzogs par gsan no/ /gzhan yang sa skya pa'i lugs kyi dbang dang byin rlabs rjes gnang man ngag phra
mo dang bcas

pa dang / chos skyong che chung gi skor la sogs pa legs par gsan te man ngag rnams kyi lag len dang bcas pa yang shin tu mkhas par mdzad pa yin no/ /gzhan yang brtag gnyis
kyi TI kA chos rje rang gis mdzad pa'i steng nas tshar brgyad/ gur rgyan gyi steng nas gur tshar gcig /gnad kyi gsal byed kyi steng nas sambu Ta tshar gcig /bu ston rin po
che'i TI ka'i steng nas sambu Ta tshar gsum la sogs pa gsan no/ /gzhan yang chos rje dpal ldan bla ma dam pa la rgya bod kyi sbyor drug gi rigs ma tshang ba med par mnga'
ba rnams kyang tshang bar gsan cing khyad par du sron pa'i skor gyi man ngag gegs sel rnams shin tu mkhas pa'i sgo nas nyams su len pa rnams khrid pa la phul du byung
ba yin no/ /gzhan yang dus kyi 'khor lo'i TI kA chos rje nyid kyis mdzad pa'i steng nas bshad pa legs par gsan te/ rgyud 'grel la yang shin tu mkhas shing chos rje nyid kyis
mdzad pa'i dus 'khor gyi yig cha'i rigs rnams kyang yongs su rdzogs par gsan no/ /bka' bzhi pa shes rab rgyal mtshan pa las/ 'phags pa dkon mchog brtsegs pa/ 'bum/ nyi
khri/ khri brgyad stong pa la sogs pa sher phyogs thams cad dang / gzhan yang lung mang po gsan no/ /bla ma grags mgon pa las sangs rgyas phal po che dang / bstan bcos
mang po'i lung gsan/ bla ma mgon po 'bum pa las mdo sde dang / sgrub thabs brgya rtsa la sogs pa rgya gzhung mang po'i lung gsan/ bla ma gung pa bkra shis bzang po las sgrub
thabs rgya mtsho dang / rgyud 'bum la sogs pa mang po gsan/ bla ma gzungs kyi dpal ba las chos skyong che chung la sogs pa'i man ngag mang po gsan/ de ltar gsan pa thams
cad kyang thos bsam sgom gsum gyi sgo nas mthar phyin par mdzad de ting nge 'dzin gyi rtogs pa bsam gyis mi khyab cing / khyad par 'khor 'das dbyer med kyi lta ba rnam
par dag pa rtogs te/ spyod lam rnam bzhi thams cad du de'i ngang las mi g.yo bas sems can

thams cad la bu gcig pa lta bu'i byams pa dang snying rje byang chub kyi sems brtan pos gzhan gyi nad dang sdug bsngal cung zad len nus pa la sogs pa bdag gzhan brje ba dang
/ gzhan rgyud smin cing grol bar mdzad pa la rang gces par 'dzin pa dor nas gang gis 'dul ba'i thabs la mkhas pa'i sgo nas rgyud sde so so'i dbang bka' dang / rgyud sde
so so'i bshad pa dang / so so'i lag len dang / rjes gnang dang / rgyud 'bum la sogs pa'i lung bsam gyis mi khyab pa dang / gsung ngag rin po che lam 'bras bu dang bcas pa
dang / sbyor ba yan lag drug pa la sogs pa man ngag du ma'i sgo nas gdul bya mtha' yas pa smin grol gyi lam la bkod de/ chos rje ye shes rgyal mtshan pa la sogs pa mang
po dang bstan pa 'dzin pa'i dge ba'i bshes gnyen mtha' yas pa bskrun par mdzad cing byang phyogs su yang bdag po 'jam dbyangs nam mkha' rin chen gyis gdan 'dren zhus te/
dgon gzhis phul nas yun ring du bzhugs te/ chos kyi 'khor lo chen po rgyun mi 'chad par bskor nas gdul bya mtha' yas pa'i don mdzad cing grub chen buddha shrI la sogs pa'i
dge ba'i bshes gnyen grangs med pa bskrun cing / gsung ngag rin po che lam 'bras bu dang bcas pa'i bstan pa la shin tu nas kyang sku drin che bar mdzad pa yin no/ /mdor
na dgung lo bcu gcig pa nas bzung ste/ drug cu rtsa bdun bzhes pa'i bar du nyin zhag phrugs gcig gi bya ba la chos gsung ba dang / thugs dam mdzad pa la sogs pas dus 'da'
ba ma gtogs/ dus don med du skad cig kyang 'da' ba mi srid do zhes gsungs so/ /rtsom pa yang / zhang dkon mchog dpal gyi rnam thar/ chos rje bla ma dam pa'i rnam thar/
chos rje ri khrod pa'i rnam thar/ lam 'bras brgyud pa'i gsol 'debs/ 'phrin las so gnyis kyi sdom tshig /sbas bshad 'khrul 'khor so gnyis kyi yi ge /sde snod gsum gyi dbye
ba nyi ma'i 'od zer rgyas pa/ gzungs

gra lnga'i dkyil chog la sogs pa dang / pu Ta ming sring gi gtor chog la sogs pa mang po mdzad do/ /phyag rdzas kyi dngos po phyag tu byung ba kun kyang / bla ma dam pa rnams
kyi thugs dgongs rdzogs par bya ba'i ched du dus mchod/ zla mchod ma chags par mdzad pa dang / dkon mchog mchod pa/ dge 'dun gyi bsnyen bkur/ bkren cing phongs pa la ster
sbyin/ sgrub mchod/ gzungs sngags/ gsung rab klog pa/ sku gsung thugs kyi rten gsum bzhengs pa la sogs pa don can dge ba'i phyogs 'ba' zhig tu phongs pa med par gtong
bar mdzad pas 'dzin chags mi mnga' zhing bla ma gong ma rnams kyi rnam thar tshul bzhin du skyong bas ngo mtshar ba'i rnam par thar pa yin no/ /bde bar ma gshegs pa'i lo
gcig tsam gyi gong nas zhal chems kyi yi ge mdzad cing / byang chub rdzong 'di chos rje rin po che dang / ri khrod pa gnyi ga'i gzims khang yin/ drung pa dpon slob kyang
thugs zhen chen po rang yod pas/ 'di ru jag khyer zhugs nas bla ma'i mtshan dang / sems can la gnod pa 'dug pas/ 'di la gad nas pa dga' mo cig byas/ dge sbyor ba kho na
sdod sa cig dgos pa 'dug gsungs nas de tsho'i zhal ta mdzad pa dang / tsha mo rong phyogs kyi bu slob rnams la yang sngar gyi chos 'phro ma rdzogs pa rnams mdzad gsungs nas
byon cing bu slob rnams kyi rgyud tshim par mdzad/ gzhan yang gdul bya so so'i chos 'phro ma rdzogs pa phal cher rdzogs par mdzad cing / gsung ngag cung ma rdzogs pa 'ga'
zhig la sngar gyi 'phro rnams slob dpon chen po ye shes rgyal mtshan pa dang / slob dpon buddha shrI gnyis la zhus gsungs pa la sogs pa'i zhal ta mdzad de/ dgung lo drug
cu rtsa bdun bzhes pa na/ sku khams cung bsnyel ba zhig byung nas/ da lan phal cher 'gro ba 'dra na'ang 'chi ba de 'di ka rang yin pas shin tu legs gsungs nas/ dpal ldan
sa skya'i shar stod kyi gzims khang du/ bla ma dpon pos gtso mdzad drung na gnas pa rnams la chos dang mthun

pa'i zhal ta bzang po mdzad de/ yos lo zla ba lnga pa'i tshes bcu'i tho rangs kyi cha la rgyud sde nas gsungs pa'i 'da' ka ma'i thugs dam zab mo'i ngang nas zhi bar gshegs
pa'i tshul bstan/ snga mo'i dus kyi gsung sgros la/ spyir bla ma thams cad la dbye ba med na yang / chos rje rin po che dang / ri khrod pa gnyis po nged kyi rtsa ba'i bla
ma yin zhing khyad par chos rje rin po che de nyid nges par dga' ldan du gshegs pa yin/ de'i rten 'brel gyi nang rten la yang byams pa'i sku bzhengs gsungs pa mdzad/ 'di
rnams yid brtan thub pas chos rje gang du bzhugs par skye ba'i 'dun pa dang smon lam yang byas gsungs pas/ gsung sgros 'di la bsams na bla ma 'di nyid kyang / 'od gsal las
zung 'jug tu bzhengs dus dga' ldan du byon pa la the tshom med do/ /sku gdung mchod rten du bzhugs pa'i dus su yang / dri zhim po dang / sil snyan gyi sgra byung ba dang
/ gdung bzhu ba'i dus su 'ja' 'od la sogs pa ngo mtshar ba'i ltas du ma dang / gdung khang zhal phye ba na/ sku gdung ring bsrel la sogs pa bsam gyis mi khyab pa byon
pas kyang gdul bya rnams kyi dad pa'i padmo shin tu rgyas par mdzad pa yin no/ /zhes pa 'di ni bla ma 'di nyid kyi rnam thar grub chen buddha shrIs mdzad pa'i nang nas mdor
bsdus te/ gsung ngag bla ma brgyud pa'i rnam thar gyi kha skong du dkon mchog rgyal mtshan gyis bris pa'o//

